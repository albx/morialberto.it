---
title: "Shit happens: l'arte di ammettere gli errori"
date: 2020-08-26T00:00:00+02:00
publishDate: 2020-08-29T00:00:00+02:00
draft: false
description: 'Siamo culturalmente incapaci ad ammettere i nostri errori. La maggior parte delle volte ricadiamo in scuse piuttosto di ammettere di aver sbagliato e capire che "shit happens"'
---

C'è un aspetto che ultimamente mi lascia perplesso. Mi rendo conto sempre di più che siamo culturalmente incapaci di ammettere gli errori che commettiamo, rifugiandoci spesso in mille scuse.

**Vi faccio un esempio (tratto da una storia vera)**:

*Sono in pizzeria con mia moglie, i miei genitori e i miei suoceri. È sabato sera, locale è pieno e c'è un po' di confusione anche dovuta alle norme anti-covid. Ordiniamo praticamente subito, ma poi il nulla assoluto per 40 minuti. Chiedo informazioni e mi si dice che manca poco, stessa risposta data dopo altri 10 minuti. La terza volta, dopo che il tono della mia voce ha iniziato a subire una piccola alterazione, hanno ammesso che la cucina era  oberata e quindi mancava ancora almeno 5/10 min. di attesa (tempi che poi sono stati rispettati).*

Ecco, in quel momento il mio pensiero è stato *"Ma non potevano dirmi subito come era la situazione?"*. Se già alla prima richiesta mi avessero detto che c'era da aspettare del tempo avrei accettato l'evidenza e sicuramente non mi sarei alterato.

Un concetto che ho fatto mio negli anni, e che cerco di trasmettere quando vesto i panni dell'insegnante tecnico, è quello che **shit happens**, cioè i problemi possono succedere. Tutti noi possiamo sbagliare, l'importante è saper ammettere l'errore e rimboccarsi le maniche per cercare di non commetterlo una seconda volta.

Come persona, e come professionista, penso sia fondamentale essere sempre onesti sia con sé stessi che con le persone che ci circondano e prendersi la responsabilità delle nostre azioni vuol dire anche saper riconoscere di aver sbagliato.

La frase *"Ok, colpa mia, ho sbagliato"* non è sinonimo di fallimento, anzi dalla comprensione dell'errore si può sempre migliorare, ma a quanto pare nella nostra realtà culturale questo concetto non è proprio contemplato.

Sarebbe bello che questo concetto diventasse parte integrante del nostro modo di pensare.

**Voi che ne pensate? Utopia?**